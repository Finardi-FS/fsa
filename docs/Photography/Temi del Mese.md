---
Topic: Photography
tags:
  - photography
  - monthly
---

# **Temi del Mese**

---
## **Settembre 2024:**  
*"Contrasti Silenziosi: Il dialogo tra natura e architettura"*

### **Ecosistemi di Confine**

![](https://lh7-rt.googleusercontent.com/docsz/AD_4nXfc1-L3dJf1fObZIIr9I0BllkKcwoaknbdfTMR8i7ExYPOu74OxnL0EG5-n5viS0QLhK4dhAdZs9w6sETPuNLyyPPciB_yQFMAV3KlnK2JBUJqr_moeG_kjBI8njV1Skqu2-A20mg?key=j5PTY8XOl06YBYfBEsL4uQ)

Mentre passeggiavo un pomeriggio, stavo osservando una parete di pietra sopra la quale una staccionata divideva l’area pubblica da quella privata. Su questa parete si estendeva un velo di muschio che ricopriva quasi interamente la pietra rendendola appena visibile. A questo punto mi era venuta in mente una piccola riflessione in merito:

La staccionata è un confine artificiale che l'uomo erige per separare spazi e definire proprietà, una forma di controllo su ciò che può passare o restare fuori.  
Il muschio, invece, è un confine naturale, un regolatore biologico che, senza l’intervento umano, protegge e regola lo scambio tra la superficie della roccia (o delle piante) e l'ambiente circostante, come ad esempio l'umidità. Entrambi, in modi differenti, cercano di mantenere l'equilibrio nel loro contesto, sebbene uno lo faccia con intenzione e cultura, l’altro con spontaneità e natura.  
In questo senso, entrambi delimitano e proteggono ma con modalità e finalità completamente diverse.

---
## **Ottobre 2024:**  
*"Arlecchino: Gioco di colori (tema autunnale)"*

### **Tante Realtà, una Finzione:**

![](https://lh7-rt.googleusercontent.com/docsz/AD_4nXd3lFdD7_UX_47auVkV2b3SLoGS67E5mVFV9s_3JwNQptaq6_U51pomKVru1xPZzb-mOZv-P362SfA2CJsEIf7XDOcgFGCgXtAJf1GLGOd45-siWtNGbRXGykGtZkC4Izfc_JOKvw?key=j5PTY8XOl06YBYfBEsL4uQ)

Questa foto nasce per ispirazione da un fotografo trovato in rete, Marco Guerra, in cui alcune delle sue opere rappresentano in un'unica immagine diversi punti di riferimento, spaziali o temporali, dello stesso soggetto. In altre parole, attraverso tecniche di sovrapposizione, Guerra combina più scatti, ciascuno preso da angolazioni o momenti leggermente diversi, per creare una visione stratificata e multidimensionale della medesima scena. Questa tecnica mira a condensare una serie di prospettive in un singolo scatto, restituendo al contempo la ricchezza dei dettagli e la complessità della percezione visiva. In questo modo ne risultano immagini che sembrano sospese tra fotografia e pittura, in cui i contorni si dissolvono e le trasparenze evocano atmosfere quasi surreali.

Nella mia foto, viene preso come soggetto l'acero nano del mio giardino, il quale spicca in primo piano, con un effetto circa simile a quello delle opere di Marco Guerra, facendo così risultare il rosso sfumato delle foglie e il paesaggio nebuloso, come un ricordo o un'istantanea di un attimo effimero, congelato in diverse prospettive spaziali. Si conferisce quindi alla scena una qualità quasi astratta e pittorica, evocando l'idea di un paesaggio contemplato attraverso un filtro di memoria o di sogno.

[www.marcoguerraphotography.com](http://www.marcoguerraphotography.com) 

---
## **Novembre 2024:**  
*"L'Essenza del Secondo in un Istante"*

### **Consapevole Instabilità**

![](https://lh7-rt.googleusercontent.com/docsz/AD_4nXep5TR1Y7LgWpKYYpmL4MkM7L7UcPayPHOcjHwubNFfF4tJw-ZaIXj-pR7MfeHcCGub-Yu4-JKDxPEn6UAr0ymDsz4QeHlLtWm23NOAoeBGDbeDYsb4yvvLEzNzsBcYha62c8y0Dg?key=j5PTY8XOl06YBYfBEsL4uQ)

Costruire qualcosa nella vita richiede impegno, precisione e pazienza. Che si tratti di un lavoro su noi stessi o di un progetto a cui teniamo, ogni passo è un atto di equilibrio. Tuttavia, ciò che costruiamo è spesso vulnerabile: basta poco, un cambiamento appena percepibile, per far vacillare ciò che credevamo stabile. Questi momenti, per quanto destabilizzanti, non devono essere visti solo come distruzione, ma anche come occasioni per comprendere la natura stessa di ciò che abbiamo costruito e di come possiamo evolvere.

Attraverso il castello di carte, in questo scatto, ho voluto rappresentare la complessità e la delicatezza del processo di costruzione personale, mentre con il cadere delle foglie attorno ad esso ho provato a simboleggiare i possibili imprevisti o eventi esterni della vita sui quali non abbiamo il diretto controllo. La loro leggerezza mostra come anche qualcosa di apparentemente insignificante possa alterare un sistema ben congegnato. 

La foto invita a riflettere sulla natura temporanea dell'equilibrio e sull'importanza di accogliere il cambiamento come parte di realizzazione del nostro percorso.

---
## **Dicembre 2024:**  
*"Tema Libero"*

### **Incisione su Neve**

![](https://lh7-rt.googleusercontent.com/docsz/AD_4nXe9YWhaecDqTTEB7vVp0Rj8S22wIwLQqkGtBEeO3PY87rys4oUR-zWis17NrhIwnDlqBdQyTxuYBOq0BtyfG377XwH41fGzY-dHfLeAceOJGXoUfhoR0SJVcZVyGxLVnUCGA2Gr7Q?key=j5PTY8XOl06YBYfBEsL4uQ)

Questo scatto (in bianco e nero) ritrae una distesa di neve ormai indurita e non più fresca, la cui particolarità è quella di essere stata segnata, impressa o, se vogliamo, pettinata dal vento prima che potesse rapprendersi. In questo modo, su di essa è stata incisa e preservata la traccia di un istante ormai trascorso, che custodisce in un qual modo la memoria di ciò che è accaduto.

---
## **Gennaio 2025:**  
*"Silhouette di Luce: Controluce come mezzo di esaltazione"*

### **Alture Blu**

![](https://lh7-rt.googleusercontent.com/docsz/AD_4nXcGpbWTNDI52H_FxCSPFykbPjtLycrFbRG188l2X7M3IVfOZUYTaW1k631PzwrsbpiKy2x0tiorA2vIpEmprGVuTQmcXYGuXpo2gRtCy8noy0e8lqrQX0n1eUTkchLwSdSyoszv?key=j5PTY8XOl06YBYfBEsL4uQ)

'Alture Blu' è uno scatto realizzato con una lampadina RGB per sperimentare il contrasto tra luce e ombra. Inquadrando il soggetto da vicino, ho voluto lasciare spazio a un’interpretazione astratta, facendo in modo che l'immagine non fosse di immediata lettura. Lo sguardo è portato a esplorare le forme e i volumi senza riferimenti visivi univoci, permettendo comunque di cogliere gradualmente ciò che è stato realmente ritratto a una seconda occhiata.

---
## **Febbraio 2025:**  
*"Gli Ultimi Momenti"*

### **Confine Spesso un Panno**

![](https://lh7-rt.googleusercontent.com/docsz/AD_4nXdPuYrgwtPtwXuO7rnDGXYhpd2axXr7mArRzF9JvXzA4lAkbVgKAEDGvEvuWeZoxgYGVJhpGoyYx0EQoW3ZwGzyihJZ8UIlH9XF1qF9Co48DP3eAgivy1z_aqoIZREKfxgsm0ad?key=j5PTY8XOl06YBYfBEsL4uQ)

Scattata in una via di Città Alta a Bergamo, questa immagine ritrae una vetrina illuminata nel buio della sera. Una persona sta pulendo le vetrate del negozio, compiendo gli ultimi gesti che segnano il passaggio da una giornata lavorativa a qualcos'altro. Il panno, in questa scena, diventa un confine simbolico tra due fasi della vita, uno di quei segni che fanno intuire il cambiamento. È un piccolo gesto che, come un sottile confine, separa e unisce al tempo stesso, permettendo alla mente di riconoscere il termine di una fase e il naturale divenire della successiva. Come gli ultimi pezzi di un puzzle che, pur non essendo ancora posizionati, ci fanno già intuire il quadro finale. Come l'inizio dell'ultimo capitolo di un libro, che ci suggerisce la conclusione di un percorso prima che esso sia effettivamente compiuto.

---